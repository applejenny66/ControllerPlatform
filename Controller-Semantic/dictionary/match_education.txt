三字經,人之初，性本善；性相近，習相遠。苟不教，性乃遷；教之道，貴以專。昔孟母，擇鄰處；子不學，斷機杼。竇燕山，有義方；教五子，名俱揚。養不教，父之過；教不嚴，師之惰。子不學，非所宜；幼不學，老何為？玉不琢，不成器；人不學，不知義。為人子，方少時；親師友，習禮儀。香九齡，能溫席；孝於親，所當執。融四歲，能讓梨；弟於長，宜先知。首孝弟，次見聞；知某數，識某文。一而十，十而百，百而千，千而萬。三才者，天地人。三光者，日月星。三綱者，君臣義，父子親，夫婦順。曰春夏，曰秋冬；此四時，運不窮。曰南北，曰西東；此四方，應乎中。曰水火，木金土；此五行，本乎數。曰仁義，禮智信；此五常，不容紊。稻粱菽，麥黍稷；此六穀，人所食。馬牛羊，雞犬豕；此六畜，人所飼。曰喜怒，曰哀懼，愛惡欲，七情具。匏土革，木石金，絲與竹，乃八音。高曾祖，父而身，身而子，子而孫，自子孫，至玄曾；乃九族，人之倫。父子恩，夫婦從，兄則友，弟則恭，長幼序，友與朋，君則敬，臣則忠；此十義，人所同。
論語,學而第一，，子曰：「學而時習之，不亦說乎？有朋自遠方來，不亦樂乎？人不知而不慍，不亦君子乎？」有子曰：「其為人也孝弟，而好犯上者，鮮矣；不好犯上，而好作亂者，未之有也。君子務本，本立而道生。孝弟也者，其為仁之本與！」子曰：「巧言令色，鮮矣仁！」曾子曰：「吾日三省吾身─為人謀而不忠乎？與朋友交而不信乎？傳不習乎？」子曰：「道千乘之國，敬事而信，節用而愛人，使民以時。」子曰：「弟子，入則孝，出則弟，謹而信，凡愛眾，而親仁。行有餘力，則以學文。」子夏曰：「賢賢易色；事父母，能竭其力；事君，能致其身；與朋友交，言而有信。雖曰未學，吾必謂之學矣。」子曰：「君子不重，則不威；學則不固。主忠信。無友不如己者。過，則勿憚改。」曾子曰：「慎終，追遠，民德歸厚矣。」子禽問於子貢曰：「夫子至於是邦也，必聞其政，求之與？抑與之與？子貢曰：「夫子溫﹑良﹑恭﹑儉﹑讓以得之。夫子之求之也，其諸異乎人之求之與？」子曰：「父在，觀其志；父沒，觀其行；三年無改於父之道，可謂孝矣。」有子曰：「禮之用，和為貴。先王之道，斯為美；小大由之。有所不行，知和而和，不以禮節之，亦不可行也。」有子曰：「信近於義，言可複也。恭近於禮，遠恥辱也。因不失其親，亦可宗也。」子曰：「君子食無求飽，居無求安，敏於事而慎於言，就有道而正焉，可謂好學也已。」子貢曰：「貧而無諂，富而無驕，何如？」子曰：「可也；未若貧而樂，富而好禮者也。」子貢曰：「詩云：『如切如磋，如琢如磨』，其斯之謂與？」子曰：「賜也，始可與言詩已矣，告諸往而知來者。」子曰：「不患人之不己之，患不知人也。」
